
    
    
# Sieć komputerowa 
    to zbiór urządzeń, takich jak komputery, drukarki,
    telefony czy telewizory, połączonych ze sobą w celu wymiany danych. Do
    podłączenia urządzeń stosuje się media transmisyjne, a dane przekazywane są
    za pomocą protokołów komunikacyjnych.


# Adres IP v4
    jest to 32-bitowa liczba, zapisywana dla ułatwienia w postaci
    dziesiętnej (np. 192.168.34.200), pozwalająca na identyfikacje urządzenia w
    sieci oraz adresowanie danych.


# Host
    jest to urządzenie posiadające adres IP, które jest źródłem, albo
    adresatem danych przesyłanych przez sieć, czyli odbiera dane od innych
    urządzeń lub też takie dane wysyła. Pojęcie hosta stosowane jest czasem
    zamiennie z terminem urządzenia końcowego, ponieważ odnosi się najczęściej
    do komputera lub też urządzenia typu tablet lub smartfon, czyli urządzeń, z
    którymi użytkownik sieci ma bezpośredni kontakt.



# Klient
    to urządzenie, a dokładniej jego oprogramowanie, korzystające z usług
    udostępnianych przez serwery. Najbardziej powszechnym obecnie klientem jest
    przeglądarka internetowa, która pozwala na przeglądanie zawartości stron WWW
    udostępnianych właśnie przez serwery stron WWW. Przykładem klienta może być
    również program FileZilla, pozwalający na wymianę plików przez Internet, jak
    również wszelakiego typu programy pocztowe, umożliwiające wygodne
    korzystanie z poczty elektronicznej. Klientem będzie także konsola do gier
    czy też smartfon o ile oczywiście podłączone są do sieci Internet.


# Serwer
    jest to komputer z zainstalowanym dedykowanym, specjalistycznym
    oprogramowaniem, oferujący usługi innym komputerom. Usługi jakie może
    oferować serwer to np: strony WWW, poczta elektroniczna czy zasoby plikowe.
    Serwerem może być każdy komputer, pod warunkiem, że zostanie na nim
    zainstalowane i skonfigurowane takie oprogramowanie, czyli np. APACHE do
    utrzymywania i udostępniania stron internetowych, czy MySQL będący systemem
    zarządzania bazami danych. Serwery najczęściej są dedykowanymi komputerami,
    z dużą mocą obliczeniową, będące w stanie obsłużyć wiele połączeń i zapytań
    jednocześnie.


# Medium transmisyjne
    inaczej nośnik, jest to element sieci, poprzez który
    urządzenia komunikują się ze sobą i wymieniają dane. Medium takim może być
    kabel miedziany, światłowodowy, jak również fale radiowe (WiFi).


# Protokół komunikacyjny 
    to sposób lub też język komunikacji i wymiany danych
    między urządzeniami, określający reguły i zasady tej komunikacji.



# Internet 
    to zbiór połączonych ze sobą sieci rozległych, stanowiących
    globalną sieć komputerową. Początki Internetu datuje się na końcówkę lat 60
    ubiegłego wieku wraz z powstaniem sieci ARPANET, natomiast pierwsze łącze
    internetowe w Polsce zostało uruchomione we wrześniu 1990 r. Internet przez
    wielu traktowany jest jako zbiór stron do przeglądania, jednak to nie jest
    prawda, ponieważ Internet to zbiór wielu rozległych sieci rozsianych po
    całym świecie, a strony WWW to jest konkretna usługa sieciowa.


# Intraner
    to prywatna, wewnętrzna sieć, wykorzystująca w komunikacji standardy
    (protokoły) dokładnie takie same jak w przypadku sieci Internet, jednak z
    dostępem tylko dla upoważnionych użytkowników, np. pracowników danej firmy.
    Najczęściej dostęp do Intranetu, czyli do tej wewnętrznej sieci firmowej
    realizowany jest poprzez strony WWW, dlatego też mówi się, że w komunikacji
    wykorzystuje te same standardy co sieć Internet.


# Extranet 
    to rozszerzona odmiana sieci Intranet umożliwiająca dostęp do jej
    zasobów, nie tylko pracownikom danej firmy, ale również innym użytkownikom.



# DNS (ang. Domain Name System) 
    usługa sieciowa, której zadaniem jest zamiana
    nazwy zrozumiałej dla człowieka, tzw. nazwy mnemonicznej na adres IP
    urządzenia w sieci. Jest to podstawowa usługa sieci Internet, zamieniająca
    adresy stron WWW na odpowiadające im adres IP serwerów na jakich te strony
    są przechowywane, przykładowo zamienia adres internetowy onet.pl na adres IP
    214.180.141.140.


# DHCP (ang. Dynamic Host Configuration Protocol) 
    to protokół automatycznej
    konfiguracji ustawień, przydzielający hostom adres IP, maskę podsieci czy
    też adres bramy domyślniej. Jest to najczęstszy sposób przydzielenia adresów
    IP komputerom w sieci ponieważ nie wymaga ręcznej konfiguracji adresacji IP
    na każdym z nich.
